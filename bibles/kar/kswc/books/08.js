var book = {
	"name": "လံာ်နီၢ်ရူၤသး",
	"numChapters": 4,
	"chapters": {
		"1": {
			"1": "<sup>1</sup> မုၢ်နံၤမုၢ်သီလၢပှၤစံၣ်ညီၣ်ကွီၢ်တဖၣ်ပၢအံၣ်စရ့လးအကတီၢ် န့ၣ်, တၢ်သၣ်ဝံၤလီၤဒိအိၣ်ထီၣ်ဝဲဒၣ်လၢထံကီၢ်အပူၤန့ၣ်လီၤ.",
			"2": "<sup>2</sup> လၢတၢ်အံၤအဃိပှၤအိၣ်ဝဲတဂၤလၢဝ့ၢ်ဘ့ၤသလ့ဃ့ၣ်လၢကီၢ်ယူဒၤ အပူၤန့ၣ်, လဲၤဆူကီၢ်မိၤအးဃုာ်ဒီးအမါဒီးအဖိခွါခံဂၤဒ်သိးအကလဲၤ အိၣ်ဝဲတစိၢ်တလီၢ်အဂီၢ်န့ၣ်လီၤ. ပှၤတဂၤအံၤအမံၤမ့ၢ်ဝဲစီၤအလံၤမ့လ့း, အမါအမံၤမ့ၢ်နီၢ်နၤဧမံ, ဒီးအဖိခွါခံဂၤန့ၣ်, မ့ၢ်စီၤမၤဃလိၣ်ဒီးစီၤကံးလယိၣ်န့ၣ်လီၤ. အဝဲသ့ၣ်တဖၣ်န့ၣ်ဘၣ်ဃးဒီးပှၤအ့ဖရးသးဖိအဒူၣ်အထၢလီၤ.",
			"3": "<sup>3</sup> ဖဲအဝဲသ့ၣ်အိၣ်ဝဲလၢကီၢ်မိၤအးအဖၢမုၢ်, စီၤအလံၤမ့လ့းသံ ဝဲ, ဒီးနီၢ်နၤဧမံဘၣ်အိၣ်လီၤတဲာ်ဒီးအဖိခွါခံဂၤန့ၣ်လီၤ.",
			"4": "<sup>4</sup> အဝဲသ့ၣ်ဟံးန့ၢ်အမါလၢပှၤမိၤအးမုၣ်, တဂၤန့ၣ်အမံၤလၢနီၢ် ဧိးရပၤဒီးအဂၤတဂၤမ့ၢ်နီၢ်ရူၤသးလီၤ. ဖဲအဝဲသ့ၣ်အိၣ်ဝဲဖဲန့ၣ်အနံၣ်တဆံဝံၤအလီၢ်ခံန့ၣ်,",
			"5": "<sup>5</sup> စီၤမၤဃလိၣ်ဒီးစီၤကံးလယိၣ်သံဝဲ, ဒီးနီၢ်နၤဧမံဘၣ်အိၣ် လီၤတဲာ်ထဲတဂၤဧိၤ, လၢအဖိခွါခံဂၤဒီးအဝၤတအိၣ်လၢၤ ဘၣ်အလီၢ်ခံန့ၣ်လီၤ.",
			"6": "<sup>6</sup> ဖဲအအိၣ်ဒံးဝဲဖဲကီၢ်မိၤအးအပူၤန့ၣ်, နီၢ်နၤဧမံနၢ်ဟူဝဲ လၢယွၤဆိၣ်ဂ့ၤအပှၤဂီၢ်မုၢ်ဒီးဟ့ၣ်အဝဲသ့ၣ်လၢတၢ်အီၣ်တၢ်အီအ ဃိ, ကတဲာ်ကတီၤအသးဒ်သိးကဟးထီၣ်ကွံာ်လၢကီၢ်မိၤအး အပူၤဃုာ်ဒီးအဒဲၣ်တဖၣ်န့ၣ်လီၤ.",
			"7": "<sup>7</sup> ဒီးဟးထီၣ်သကိးဝဲဒီးက့ၤကဒါက့ၤဆူကီၢ်ယူဒၤန့ၣ်လီၤ.",
			"8": "<sup>8</sup> ဘၣ်ဆၣ်ဖဲအလဲၤတၢ်အဖၢမုၢ်, နီၢ်နၤဧမံစံးဘၣ်အဒဲၣ်ခံဂၤ, “က့ၤကဒါက့ၤသုဝဲတဂၤဆူသုမိၢ်ဒၣ်ဝဲအဟံၣ်တက့ၢ်. မ်ယွၤမၤတၢ်ဂ့ၤလၢသုဖီခိၣ်, ဒ်သုမၤဂ့ၤတ့ၢ်, ပှၤလၢအသံတဖၣ်ဒီးယၤအသိးန့ၣ်တက့ၢ်.",
			"9": "<sup>9</sup> မ်ယွၤမၤစၢၤသုလၢသုကဆီဟံၣ်ဆီဃီကဒီးတဘျီဒီးထံၣ်န့ၢ် တၢ်မုာ်တၢ်ခုၣ်န့ၣ်တက့ၢ်.” ဒီးနၢမူအဝဲသ့ၣ်လၢတၢ်လီၤဖးအတၢ်နၢမူလီၤ. ဘၣ်ဆၣ်အဝဲသ့ၣ်ဟီၣ်ဝဲလၢအကလုၢ်ဖးဒိၣ်န့ၣ်လီၤ.",
			"10": "<sup>10</sup> ဒီးစံးဘၣ်အီၤ, “တမ့ၢ်ဘၣ်, ပကက့ၤဒီးနၤဆူနပှၤကလုာ်အ အိၣ်လီၤ.”",
			"11": "<sup>11</sup> ဘၣ်ဆၣ်နီၢ်နၤဧမံစံးဆၢဝဲ, “ယဖိမုၣ်သ့ၣ်ဧၢ, သုကဘၣ်က့ၤကဒါက့ၤလီၤ. ဘၣ်မနုၤလၢသုအဲၣ်ဒိးဟဲသကိးဒီးယၤ လဲၣ်. မ့ၢ်သုဆိကမိၣ်လၢယကအိၣ်ဒံးဒီးယဖိခွါတဖၣ်လၢသုကဆီ ဟံၣ်ဆီဃီအဂီၢ်န့ၣ်ဧါ.",
			"12": "<sup>12</sup> က့ၤကဒါက့ၤ, ယဖိမုၣ်သ့ၣ်ဧၢ, ယသးပှၢ်ကဲၣ်ဆိးလၢယက န့ၢ်ကဒီးယဝၤတဘျီအဂီၢ်လီၤ. ယမ့ၢ်စံးလၢယအိၣ်ဒံးဒီးတၢ်မုၢ်လၢ်, ဒီးထံၣ်န့ၢ်ဝၤတနၤအံၤဒီးဆံးစၢ်န့ၢ်ဖိခွါတဖၣ်ဒၣ်လဲာ်,",
			"13": "<sup>13</sup> မ့ၢ်သုကအိၣ်ခိးတုၤအဒိၣ်ထီၣ်စ့ၢ်ကီးဧါ. မ့ၢ်သုကပၢၤသုသး လၢအဂီၢ်ဒီးတန့ၢ်ဝၤဘၣ်န့ၣ်ဧါ. ယဖိမုၣ်သ့ၣ်ဧၢ, တမ့ၢ်ဒ်န့ၣ်ဘၣ်. ယသးအုးဒိၣ်နီၢ်မးလၢသုဂီၢ်မ့ၢ်လၢယွၤဃၣ်အသးထီဒါယၤလံအဃိလီၤ.”",
			"14": "<sup>14</sup> အန့ၣ်ဒီးအဝဲသ့ၣ်ဟီၣ်ကဒီးဝဲလၢအကလုၢ်ဖးဒိၣ်လီၤ. ဒီးနီၢ်ဧိးရပၤနၢမူအမံၤပှၢ်ပိာ်မုၣ်ဝံၤဒီးက့ၤကဒါက့ၤဆူ အဟံၣ်န့ၣ်လီၤ. မ့မ့ၢ်နီၢ်ရူၤသးန့ၣ်အိၣ်စဲဘူးအသးဒီးအီၤလီၤ.",
			"15": "<sup>15</sup> ဒီးနီၢ်နၤဧမံစံးဘၣ်အီၤ, “နီၢ်ရူၤသးဧၢ, နခံနဲမုၣ်တဂၤက့ၤက ဒါက့ၤလံဆူအပှၤကလုာ်ဒီးအကစၢ်တဖၣ်အအိၣ်လံ. က့ၤပိာ်အခံဆူနဟံၣ်ဒၣ်နဲတက့ၢ်.”",
			"16": "<sup>16</sup> ဘၣ်ဆၣ်နီၢ်ရူၤသးစံးဆၢဝဲ, “တဘၣ်ဃ့ကညးယၤလၢယက လဲၤသဒၣ်နၤအဂီၢ်မ့ၢ်ဂ့ၤ, ယသုတပိာ်နခံအဂီၢ်မ့ၢ်ဂ့ၤန့ၣ်တ ဂ့ၤ. ဖဲနလဲၤတပူၤလၢ်လၢ်ယကလဲၤယဲ, ဖဲနအိၣ်တပူၤလၢ်လၢ် ယကအိၣ်ယဲ, နပှၤကလုာ်ကမ့ၢ်ဝဲဒၣ်ယပှၤကလုာ်, ဒီးနကစၢ်ယွၤကမ့ၢ်ဝဲယကစၢ်ယွၤန့ၣ်လီၤ.",
			"17": "<sup>17</sup> ဖဲနသံတပူၤလၢ်လၢ်ယကသံယဲ, ဒီးယကဘၣ်တၢ်ခူၣ်လီၤကွံာ်ယၤဖဲ န့ၣ်လီၤ. ယမ့ၢ်လဲၤသဒၣ်နၤ, မ့တမ့ၢ်ဘၣ်လၢတၢ်သံမၤလီၤဖးယၤဒီးနၤန့ၣ် မ်ယွၤအတၢ်စံၣ်ညီၣ်လီၤဘၣ်ယၤ, ဒီးအါန့ၢ်အန့ၣ်တက့ၢ်.”",
			"18": "<sup>18</sup> ဒီးဖဲနီၢ်နၤဧမံထံၣ်ဝဲလၢနီၢ်ရူၤသးပာ်လီၤအသးနီၢ်နီၢ်လၢ ကလဲၤတၢ်ဒီးအီၤန့ၣ်, အဝဲတကတိၤအါတၢ်လၢၤဘၣ်န့ၣ်လီၤ.",
			"19": "<sup>19</sup> အဝဲသ့ၣ်ခံဂၤလဲၤသကိးတၢ်တုၤအလဲၤတုၤဝ့ၢ်ဘ့ၤသလ့ဃ့ၣ်န့ၣ် လီၤ. ဖဲအလဲၤတုၤဝဲန့ၣ်, ပှၤဝ့ၢ်ဖိခဲလၢာ်အိၣ်ဒီးတၢ်သူၣ်ပိၢ်သးဝးန့ၣ်လီၤ. ဒီးပှၤပိာ်မုၣ်တဖၣ်စံးဝဲ, “အဝဲအံၤမ့ၢ်နီၢ်နၤဧမံန့ၣ်ဧါ.”",
			"20": "<sup>20</sup> အဝဲစံးဆၢဝဲ, “တဘၣ်ကိးယၤလၢနီၢ်နၤဧမံလၢအမ့ၢ်ပှၤလၢ အသူၣ်ဖှံသးညီတဂ့ၤ. ကိးယၤလၢနီၢ်မၤရၤလၢအမ့ၢ်ပှၤလၢအသူၣ်အုးသးအုး, မ့ၢ်လၢသ့တၢ်လၢာ်ကစၢ်ယွၤမၤဆါယၤနးနးကလဲာ်လံအဃိတက့ၢ်.",
			"21": "<sup>21</sup> ဖဲယဟးထီၣ်လၢတၢ်လီၢ်အံၤအခါတၢ်အိၣ်ပှဲၤဒီးယၤ, ဘၣ်ဆၣ်ယွၤဒုးဟဲက့ၤယၤလၢတၢ်အိၣ်ကလီန့ၣ်လီၤ. ဘၣ်မနုၤလၢသုကိးယၤလၢနီၢ်နၤဧမံ, ဖဲယွၤသ့တၢ်လၢာ်ကစၢ်မၤကိၢ်မၤဂီၤယၤ ဒီးဒုးတူၢ်ယၤတၢ်နးတၢ်ဖှီၣ်န့ၣ်လဲၣ်.”",
			"22": "<sup>22</sup> တၢ်အံၤမ့ၢ်နီၢ်နၤဧမံအတၢ်ဟဲက့ၤကဒါက့ၤလၢကီၢ်မိၤအး, ဃုာ်ဒီးအဒဲၣ်မုၣ်နီၢ်ရူၤသးလၢအမ့ၢ်ပှၤမိၤအးမုၣ်, ဒ်လဲၣ်န့ၣ်လီၤ. အဝဲသ့ၣ်ဟဲက့ၤတုၤလၢဝ့ၢ်ဘ့ၤသလ့ဃ့ၣ်ဖဲတၢ်ကူးသီဘုမုယီၤအကတီၢ်န့ၣ်လီၤ."
		},
		"2": {
			"1": "<sup>1</sup> နီၢ်နၤဧမံအိၣ်ဒီးအဘူးအတံၢ်လၢအမံၤမ့ၢ်စီၤဘိၤဧး, ပှၤဘၣ်ထွဲဒီးအဝၤစီၤအလံၤမ့လ့းအဒူၣ်ဖိထၢဖိတဂၤန့ၣ်လီၤ. အဝဲမ့ၢ်ပှၤထူးပှၤတီၤလၢအအိၣ်ဒီးအစိအကမီၤန့ၣ်လီၤ.",
			"2": "<sup>2</sup> ပှၤမိၤအးမုၣ်ဖိနီၢ်ရူၤသးစံးဘၣ်နီၢ်နၤဧမံ, “ပျဲယလဲၤဆူစံာ်ပျီတဖၣ်အပူၤဒ်သိးယကထၢဖှိၣ်ဘုအစဲၤတဖၣ် လၢပှၤကူးဘုတဖၣ်ပာ်လီၤတဲာ်န့ၣ်တက့ၢ်. ယနာ်လၢယကထံၣ်န့ၢ်ပှၤတဂၤဂၤလၢအကပျဲ ယမၤတၢ်အံၤန့ၣ်လီၤ.” ဒီးနီၢ်နၤဧမံစံးဆၢဝဲ, “ယဖိမုၣ်ဧၢ, လဲၤတက့ၢ်.”",
			"3": "<sup>3</sup> တုၤနုၤတစု, နီၢ်ရူၤသးလဲၤဆူစံာ်ပျီတဖၣ်အပူၤဒီးဟးဝဲ လၢပှၤကူးဘုတဖၣ်အလီၢ်ခံ, ဒီးထၢထီၣ်ဝဲဘုအစဲၤတဖၣ်လၢအဝဲ သ့ၣ်ပာ်လီၤတဲာ်န့ၣ်လီၤ. ဒီးတၢ်မၤအသးလၢအဝဲလဲၤဘၣ်ဆူ စီၤဘိၤဧးအစံာ်ပျီပူၤန့ၣ်လီၤ.",
			"4": "<sup>4</sup> တယံာ်ဘၣ်ဒီး, စီၤဘိၤဧးအနီၢ်ကစၢ်ဒၣ်ဝဲဟဲတုၤဝဲ, လၢဝ့ၢ်ဘ့ၤသလ့ဃ့ၣ်ဒီးကတိၤဆၢဂ့ၤဆၢဝါပှၤကူးဘုဖိတဖၣ် ဒီးစံးဝဲ, “မ်ယွၤအိၣ်ဒီးသုတက့ၢ်.” ဒီးအဝဲသ့ၣ်စံးဆၢဝဲ, “မ်ယွၤဆိၣ်ဂ့ၤနၤတက့ၢ်.”",
			"5": "<sup>5</sup> ဒီးစီၤဘိၤဧးသံကွၢ်ပှၤကဲခိၣ်ကဲနၢ်လၢအခ့အပှၤ, ပှၤကူးဘုဖိတဖၣ်အကျါဒီးစံးဝဲ, “ပိာ်မုၣ်သးစၢ်တဂၤန့ၣ် မ့ၢ်မတၤတဂၤလဲၣ်.”",
			"6": "<sup>6</sup> ပှၤတဂၤန့ၣ်စံးဆၢအီၤ, “အဝဲမ့ၢ်ပှၤမိၤအးမုၣ်ဖိတဂၤလၢအဟဲက့ၤဒီး နီၢ်နၤဧမံလၢကီၢ်မိၤအးန့ၣ်လီၤ.",
			"7": "<sup>7</sup> အဝဲဃ့တၢ်လၢယၤဒ်သိးယကပျဲအထၢဖှိၣ်ဘုစဲၤလၢအအိၣ်လီၤတဲာ် လၢပှၤကူးဘုဖိတဖၣ်အလီၢ်ခံန့ၣ်လီၤ. မ့တမ့ၢ်ဘၣ်လၢအအိၣ်ဘှံးဝဲတစိၢ်ဖိလၢဒဲပူၤဘၣ်န့ၣ်ဒီးအဝဲ မၤတၢ်စးထီၣ်လၢမုၢ်ဂီၤလံၤလံၤတုၤခဲကနံၣ်အံၤလီၤ.”",
			"8": "<sup>8</sup> တုၤနုၤတစုစီၤဘိၤဧးစံးဘၣ်နီၢ်ရူၤသး, “ပိာ်မုၣ်သးစၢ်ဧၢ, ပျဲယဟ့ၣ်ကူၣ်နၤဒ်အံၤ, လဲၤထၢဖှိၣ်ဘုစဲၤလၢစံာ်ပျီအဂၤအပူၤန့ၣ်တဂ့ၤ. မ့မ့ၢ်မၤဒၣ်တၢ်ဒီးပိာ်မုၣ်ဖဲအံၤတဖၣ်န့ၣ်တက့ၢ်.",
			"9": "<sup>9</sup> ကွၢ်အဝဲသ့ၣ်လဲၤကူးဘုအလီၢ်ဒီးပိာ်အခံန့ၣ်တက့ၢ်. ယမၤလိာ်တ့ၢ်လံယခ့ယပှၤပိာ်ခွါတဖၣ်လၢအသုတမၤတံာ်တာ်နၤတဂ့ၤ န့ၣ်လီၤ. ဒီးဖဲတၢ်သူနသးလၢထံတဘျီလၢ်လၢ်န့ၣ်, လဲၤဒီးအီထံလၢသပၢၤလၢပှၤမၤတၢ်ဖိတဖၣ်ဒၢၣ်ပှဲၤတ့ၢ်န့ၣ်တက့ၢ်.”",
			"10": "<sup>10</sup> တုၤနုၤတစု, နီၢ်ရူၤသးထိၣ်လီၤပှီၤအသးဒီးကျးလီၤအမဲာ် ပၢၢ်တုၤလၢဟီၣ်ခိၣ်ဒီးစံးဘၣ်စီၤဘိၤဧး, “ဘၣ်မနုၤအဃိန သူၣ်အိၣ်သးအိၣ်ယၤလၢအမ့ၢ်ဒၣ် ပှၤတခီဘီမုၢ်ဖိအံၤန့ၣ်လဲၣ်.”",
			"11": "<sup>11</sup> ဒီးစီၤဘိၤဧးစံးဆၢဝဲဒၣ်, “ယနၢ်ဟူတ့ၢ်တၢ်ဂ့ၢ်လၢလၢပှဲၤပှဲၤဘၣ်ဃးနမၤဘၣ်နမံၤပှၢ်ပိာ်မုၣ် စးထီၣ်လၢနဝၤသံသဒၣ်နၤလံၤလံၤန့ၣ်လီၤ. ဒီးယသ့ၣ်ညါလၢနပာ်တ့ၢ်နမိၢ်နပၢ်, နထံနကီၢ်ဒီးဟဲဒ်လဲၣ်လၢနကအိၣ်ဆိးလၢပှၤတကလုာ်လၢနတ သ့ၣ်ညါတ့ၢ်အဂ့ၢ်နီတဘျီအကျါန့ၣ်လီၤ.",
			"12": "<sup>12</sup> မ်ယွၤဟ့ၣ်ဘျုးက့ၤနၤလၢတၢ်လၢနမၤတ့ၢ်တဖၣ်အဃိန့ၣ်တက့ၢ်. မ်အံၣ်စရ့လးအကစၢ်ယွၤလၢနဟဲဃုတၢ်အိၣ်သဒၢလၢအဒံးဆ့ဖီလာ် တဂၤန့ၣ်ဟ့ၣ်ဘျုးက့ၤနၤလၢလၢပှဲၤပှဲၤတက့ၢ်.”",
			"13": "<sup>13</sup> တုၤနုၤတစု, နီၢ်ရူၤသးစံးဆၢဝဲဒၣ်, “ယကစၢ်ဧၢ, နမ့ၢ်ပှၤလၢအမၤဘျုးမၤဖှိၣ်ယၤဒိၣ်မးလီၤ. အဂ့ၢ်ဒ်အံၤ, ယမ့တမ့ၢ်ဘၣ်ဒ်ပှၤဒ်သိးဒီးနကုၢ်ပိာ်မုၣ်အကျါတဂၤ ဘၣ်ဆၣ်နမၤသးမုာ်ယၤလၢနတၢ်ကတိၤတၢ်မုာ်မုာ်ခုၣ်ခုၣ် တဖၣ်န့ၣ်လီၤ.”",
			"14": "<sup>14</sup> ဒီးဖဲတၢ်အီၣ်အကတီၢ်န့ၣ်, စီၤဘိၤဧးစံးဘၣ်နီၢ်ရူၤသး, “ဟဲဒီးဟံးန့ၢ်ကိၣ်, ဒီးဘျၢလီၤလၢစပံးထံအဆံၣ်အပူၤန့ၣ် တက့ၢ်.” အန့ၣ်ဒီးနီၢ်ရူၤသးဆ့ၣ်နီၤဃုာ်ဒီးပှၤကူးဘုဖိတ ဖၣ်, ဒီးစီၤဘိၤဧးဟ့ၣ်ဃီၤဘုဝဲာ်ဆူအအိၣ်လီၤ. ဒီးအဝဲဒၣ်အီၣ်တၢ်, ဒီးဘျဲးအီၣ်, ဒီးအိၣ်ဘျဲၣ်ဒံးဝဲလီၤ.",
			"15": "<sup>15</sup> တုၤအဝဲဂဲၤထၢၣ်ဒီးလဲၤဝဲဒ်သိးအကထၢဖှိၣ်ဘုစဲၤတဖၣ်န့ၣ်, စီၤဘိၤဧးမၤလိာ်အခ့အပှၤတဖၣ်ဒီးစံးဝဲ, “ပျဲအထၢဖှိၣ်ဘု အစဲၤတဖၣ်လၢဘုကဒိၣ်အကျါဒၣ်လဲာ်ဒီးဒုၣ်ဒွဲၣ်အီၤတဂ့ၤ.",
			"16": "<sup>16</sup> ထုးထီၣ်န့ၢ်အီၤဘုစဲၤတနီၤလၢဘုအကဒိၣ်အပူၤ, ဒီးပာ်လီၤတဲာ်န့ၢ်အီၤလၢအကထၢဖှိၣ်ဝဲအဂီၢ်န့ၣ်တက့ၢ်. ဒူအလိၤဒီးတြီအီၤတဂ့ၤ.”",
			"17": "<sup>17</sup> ဒီးနီၢ်ရူၤသးထၢဖှိၣ်တၢ်လၢစံာ်ပျီပူၤတုၤမုၢ်ဟါလီၤ, ဒီးဖဲအတီၢ်လီၤဝဲဝံၤန့ၣ်အိၣ်ဝဲဘုမုယီၤနီၣ်ဃီၣ်သၢဖျၢၣ် ဃၣ်ဃၣ်လီၤ.",
			"18": "<sup>18</sup> အဝဲဟံးထီၣ်အဘုဒီးက့ၤစိာ်ဝဲဆူဝ့ၢ်ပူၤ, ဒီးဒုးနဲၣ်အမံၤပှၢ်ပိာ်မုၣ်လၢတၢ်လၢအထၢဖှိၣ်ဝဲအိၣ်ဆံးအါ ဆံးအါလဲၣ်န့ၣ်လီၤ. အဝဲဟဲက့ၤစိာ်ဒီးဟ့ၣ်စ့ၢ်ကီးအမံၤပှၢ်ပိာ်မုၣ်, တၢ်အီၣ်လၢအဝဲအီၣ်ဘျဲးအီၣ်ဒီးအိၣ်ဘျဲၣ်ဝဲန့ၣ်လီၤ.",
			"19": "<sup>19</sup> ဒီးနီၢ်နၤဧမံသံကွၢ်အီၤ, “တနံၤညါအံၤနလဲၤထၢဘုဖဲလဲၣ်. နလဲၤမၤတၢ်လၢမတၤအစံာ်ပျီပူၤလဲၣ်. မ်ယွၤဆိၣ်ဂ့ၤပှၤတဂၤလၢ အသူၣ်အိၣ်သးအိၣ်နၤန့ၣ်တက့ၢ်.” ဒီးနီၢ်ရူၤသးစံးဘၣ်အမံၤပှၢ်ပိာ်မုၣ်လၢတနံၤညါအံၤအဝဲလဲၤ မၤတၢ်လၢပှၤတဂၤအမံၤမ့ၢ်စီၤဘိၤဧးအစံာ်ပျီပူၤန့ၣ်လီၤ.",
			"20": "<sup>20</sup> ဒီးနီၢ်နၤဧမံစံးဘၣ်အဒဲၣ်, “မ်ယွၤလၢအဟံးဃာ်အတၢ်အၢၣ်လီၤအီလီၤထီဘိ ဆူပှၤသံဒီးပှၤမူတဂၤန့ၣ်ဆိၣ်ဂ့ၤစီၤဘိၤဧးတက့ၢ်.” ဒီးစံးကဒီးဝဲ, “ပှၤအံၤမ့ၢ်ပဘူးပတံၢ်အကျါတဂၤ, ဒီးအိၣ်ဒီးအမူအဒါလၢကဘၣ်အံးထွဲကွၢ်ထွဲပှၤန့ၣ်လီၤ.”",
			"21": "<sup>21</sup> ဒီးနီၢ်ရူၤသးစံးဝဲဒၣ်, “အဝဲစံးဘၣ်စ့ၢ်ကီးယၤလၢယကဘၣ် ထၢဖှိၣ်ဘုလီၤတဲာ်ဃုာ်ဒီးအခ့အပှၤတဖၣ်တုၤကူးဘုဝံၤအက တီၢ်န့ၣ်လီၤ.”",
			"22": "<sup>22</sup> အန့ၣ်တစုနီၢ်နၤဧမံစံးဘၣ်အဒဲၣ်မုၣ်နီၢ်ရူၤသး, “ယဖိမုၣ်ဧၢ, နလဲၤထၢဖှိၣ်တၢ်ဃုာ်ဒီးစီၤဘိၤဧးအခ့အပှၤပိာ်မုၣ်တဖၣ်လၢအ စံာ်ပျီပူၤဂ့ၤဒိၣ်တက့ၢ်လီၤ. နမ့ၢ်လဲၤဆူပှၤဂၤအစံာ်ပျီပူၤ န့ၣ်ဒီး, နကဘၣ်တၢ်မၤတံာ်တာ်နၤလီၤ.”",
			"23": "<sup>23</sup> လၢတၢ်န့ၣ်အဃိ, နီၢ်ရူၤသးလဲၤမၤတၢ်ဃုာ်ဒီးအဝဲသ့ၣ်, ဒီးထၢဖှိၣ်ဘုစဲၤအိၣ်လီၤတဲာ်တဖၣ်တုၤဘုမုယီၤဒီးဘုကၠူၣ် ဘၣ်တၢ်ကူးအီၤဝံၤဝဲခဲလၢာ်တစုန့ၣ်လီၤ. ဒီးအဝဲအိၣ်ဆိးဒံးဝဲဒီးအမံၤပှၢ်ပိာ်မုၣ်န့ၣ်လီၤ."
		},
		"3": {
			"1": "<sup>1</sup> ဒီးနီၢ်နၤဧမံစံးဘၣ်နီၢ်ရူၤသး, “ယဖိမုၣ်ဧၢ, ယကဘၣ်ဃုန့ၢ်ဟံၣ်လၢနဂီၢ်ဒ်သိးတၢ်မုာ်ကအိၣ်ဒီးနၤအဂီၢ်လီၤ.",
			"2": "<sup>2</sup> သ့ၣ်နီၣ်ထီၣ်က့ၤစီၤဘိၤဧးလၢနလဲၤမၤတၢ်ဃုာ်ဒီးအပှၤမၤတၢ် ဖိပိာ်မုၣ်တဖၣ်န့ၣ်, မ့ၢ်ပဘူးပတံၢ်တဂၤန့ၣ်တက့ၢ်. ခဲကနံၣ်အံၤ, ဒိကနၣ်တၢ်တက့ၢ်. မုၢ်တဟါအံၤအဝဲကပ ညၢဘုမုယီၤလၢကြဲၢ်ပူၤန့ၣ်လီၤ.",
			"3": "<sup>3</sup> လၢတၢ်န့ၣ်အဃိ, သ့စီနသး, ဖှူနသးဒီးတၢ်နၢမူ, ဒီးကူသိးထီၣ်တၢ်ကူတၢ်သိးလၢအဂ့ၤကတၢၢ်န့ၣ်တက့ၢ်. ဒီးလဲၤလီၤဆူကြဲၢ်ပူၤဖဲအဝဲပညၢဘုအလီၢ်န့ၣ်တက့ၢ်. ဘၣ်ဆၣ်, ဒုးသ့ၣ်ညါနသးလၢအီၤတုၤအဝဲအီၣ်တၢ်ဒီးအီတၢ်ဝံၤအကတီၢ်န့ၣ်တဂ့ၤ.",
			"4": "<sup>4</sup> တုၤအမံလီၤန့ၣ်, ကွၢ်နီၣ်တၢ်လီၢ်ဖဲအမံလီၤတက့ၢ်. ဒီးဖဲအမံဘၣ်အသးလံန့ၣ်, လဲၤဒီးအိးထီၣ်တၢ်လၢအမၤဘၢအခီၣ် ဒီးမံလီၤလၢအခီၣ်ထံးန့ၣ်တက့ၢ်. ဒီးအဝဲကတဲဖျါထီၣ်နၤတၢ်လၢနကဘၣ်မၤအီၤဒ်လဲၣ်အဂ့ၢ်န့ၣ်လီၤ.”",
			"5": "<sup>5</sup> နီၢ်ရူၤသးစံးဆၢဝဲ, “ကယဲၢ်တၢ်လၢနစံးဘၣ်ယၤခဲလၢာ်န့ၣ်, ယကမၤယဲလီၤ.”",
			"6": "<sup>6</sup> မၤသးဒ်န့ၣ်ဒီး, နီၢ်ရူၤသးလဲၤလီၤဆူကြဲၢ်ပူၤဒီးမၤဝဲဒ် အမံၤပှၢ်ပိာ်မုၣ်စံးဘၣ်အီၤအသိးန့ၣ်လီၤ.",
			"7": "<sup>7</sup> ဖဲစီၤဘိၤဧးအီၣ်တၢ်ဒီးအီတၢ်ဝံၤဝဲန့ၣ်, အသူၣ်ဖှံအသးညီဝဲလီၤ. ဒီးလဲၤမံလီၤဝဲလၢဘုပူၣ်အကတၢၢ်န့ၣ်လီၤ. အန့ၣ်ဒီး, နီၢ်ရူၤသးဟဲဝဲကယီကယီ, အိးထီၣ်တၢ်လၢအမၤဘၢအခီၣ်ဒီးမံလီၤဝဲလီၤ.",
			"8": "<sup>8</sup> လၢဖးဖီမုၢ်အကတီၢ်, ဖဲအဖုးပၢၢ်ထီၣ်ဝဲဒီးဃၣ်အသးန့ၣ်, ကမၢကမၣ်ဝဲလၢအထံၣ်ဘၣ်ပိာ်မုၣ်တဂၤမံလီၤလၢအခီၣ်ထံးန့ၣ်လီၤ.",
			"9": "<sup>9</sup> ဒီးစံးဝဲဒၣ်, “နမ့ၢ်မတၤလဲၣ်.” ပိာ်မုၣ်န့ၣ်စံးဆၢဝဲ, “ယမ့ၢ်နကုၢ်ပိာ်မုၣ်နီၢ်ရူၤသးလီၤ. ဒုးလုးစ့ၢ်ကီးယၤလၢ နယၣ်လုးတက့ၢ်. အဂ့ၢ်ဒ်အံၤ, နမ့ၢ်ပှၤလၢအဘူးအတံၢ်တဂၤ, ပှၤလၢအမူအဒါအိၣ်လၢကအံးထွဲကွၢ်ထွဲက့ၤယၤအဂီၢ်န့ၣ်လီၤ.”",
			"10": "<sup>10</sup> ဒီးအဝဲစံးဝဲ, “မ်ယွၤဆိၣ်ဂ့ၤနၤတက့ၢ်. နပာ်ဖျါထီၣ်ဟံၣ်ဖိ ဃီဖိအတၢ်သးတီလၢနမၤတၢ်အံၤအဂီၢ်န့ၣ်, ဒိၣ်န့ၢ်တၢ်လၢနမၤတ့ၢ်ဘၣ်နမံၤပှၢ်ပိာ်မုၣ် အဂီၢ်တက့ၢ်ဒၣ်လဲာ်လီၤ. နတဃုန့ၢ်ပိာ်ခွါသးစၢ်လၢအထူးအတီၤမ့ၢ်ဂ့ၤ, အဖှီၣ်မ့ၢ်ဂ့ၤန့ၣ်ဘၣ်.",
			"11": "<sup>11</sup> ခဲကနံၣ်အံၤနီၢ်ရူၤသးဧၢ, ဘၣ်ယိၣ်တၢ်တဂ့ၤ. ကယဲၢ်တၢ်လၢနစံးဘၣ်ယၤခဲလၢာ်န့ၣ်ယကမၤယဲလီၤ. အဂ့ၢ်ဒ်အံၤ, ပှၤဝ့ၢ်ဖိကိးဂၤသ့ၣ်ညါလၢနမ့ၢ်ပိာ်မုၣ်လၢအဂ့ၤအဝါတဂၤလီၤ.",
			"12": "<sup>12</sup> ယမ့ၢ်ပှၤလၢအဘူးအတံၢ်တဂၤနီၢ်နီၢ်လၢမူဒါအိၣ်ဝဲလၢနဂီၢ် လီၤ. ဘၣ်ဆၣ်ပှၤလၢအဘူးဒိၣ်န့ၢ်ယၤတက့ၢ်န့ၣ်, အိၣ်ဝဲတဂၤလီၤ.",
			"13": "<sup>13</sup> အိၣ်ဒၣ်ကလိာ်ဖဲအံၤသီတနၤကျၢၤ, ဒီးလၢမုၢ်ဆ့ၣ်ထီၣ်န့ၣ်, ပကဃုသ့ၣ်ညါတၢ်လၢမ့ၢ်ပှၤတဂၤန့ၣ်ကဟံးန့ၢ်မူဒါလၢနဂီၢ်ဧါ န့ၣ်လီၤ. မ့ၢ်မၤဒ်န့ၣ်ဒီးဂ့ၤလီၤ. မ့ၢ်တမၤဒ်န့ၣ်ဘၣ်ဒီး, ယအၢၣ်လီၤယသးလၢယွၤလၢအမူဝဲတဂၤအမဲာ်ညါလၢယက ဟံးန့ၢ်မူဒါလၢနဂီၢ်န့ၣ်လီၤ. ခဲအံၤ, မံလီၤတုၤမုၢ်ဆ့ၣ် ထီၣ်န့ၣ်တက့ၢ်.”",
			"14": "<sup>14</sup> လၢတၢ်န့ၣ်အဃိ, နီၢ်ရူၤသးမံလီၤဝဲလၢအခီၣ်ထံးတုၤမုၢ်ဆ့ၣ် ထီၣ်လီၤ. ဘၣ်ဆၣ်ဂဲၤဆၢထၢၣ်ဝဲတချူးလၢပှၤသ့ၣ်ညါလိာ်အသးသ့ဒံးဘၣ် အကတီၢ်န့ၣ်လီၤ. အဂ့ၢ်မ့ၢ်လၢစီၤဘိၤဧးတ အဲၣ်ဒိးဝဲလၢပှၤသ့ၣ်ညါဘၣ်ပိာ်မုၣ်တဂၤဟဲနုာ်လၢကြဲၢ်ပူၤ အဂ့ၢ်အဃိန့ၣ်လီၤ.",
			"15": "<sup>15</sup> ဒီးစီၤဘိၤဧးစံးဘၣ်အီၤ, “ဟဲစိာ်နဆ့ကၤဖီခိၣ်လၢနကၤ အီၤန့ၣ်ဒီးသလၣ်လီၤအီၤဖဲအံၤတက့ၢ်.” နီၢ်ရူၤသးမၤဝဲဒ်န့ၣ်အသိး, ဒီးအဝဲဃီၣ်ထီၣ်ဘုမုယီၤဃုနီၣ်ဃီၣ်, ဒီးပာ်လီၤဝဲလၢအလိၤလီၤ. အန့ၣ်ဝံၤဒီးနီၢ်ရူၤသးဟဲက့ၤဆူဝ့ၢ်ပူၤလီၤ.",
			"16": "<sup>16</sup> တုၤအဟဲက့ၤတုၤဆူဟံၣ်န့ၣ်, အမံၤပှၢ်ပိာ်မုၣ်သံကွၢ်အီၤဒီး စံး, “ယဖိမုၣ်ဧၢ, တၢ်မၤအသးဒီးနၤဒ်လဲၣ်.” နီၢ်ရူၤသးစံးဘၣ်တဲဘၣ်အီၤကယဲၢ်တၢ်လၢစီၤဘိၤဧးမၤတၢ်လၢ အဂီၢ်ခဲလၢာ်န့ၣ်လီၤ.",
			"17": "<sup>17</sup> ဒီးစံးအါထီၣ်ဝဲ, “အဝဲစံးဘၣ်ယၤလၢယတဘၣ်က့ၤကလီဆူ နအိၣ်ဘၣ်အဃိ, ဟ့ၣ်လီၤစ့ၢ်ကီးယၤဘုမုယီၤဃုနီၣ်ဃီၣ်အံၤ န့ၣ်လီၤ.”",
			"18": "<sup>18</sup> နီၢ်နၤဧမံစံးဘၣ်အီၤ, “ယဖိမုၣ်ဧၢ, အိၣ်ခိးလၢတၢ်သးစူၤအ ပူၤ, တုၤနထံၣ်ဘၣ်တၢ်ခဲလၢာ်အံၤကမၤအသးဒ်လဲၣ်ဒ်လဲၣ်န့ၣ်တ က့ၢ်. စီၤဘိၤဧးတအိၣ်ဘှံးဝဲတုၤအမၤဝံၤတၢ်တမံၤအံၤလၢမုၢ်မဆါတနံၤအံၤန့ၣ်ဘၣ်လီၤ.”"
		},
		"4": {
			"1": "<sup>1</sup> စီၤဘိၤဧးလဲၤဆူတၢ်အိၣ်ဖှိၣ်ရိဖှိၣ်အလီၢ်ဖဲဝ့ၢ်အပဲတရီ, ဒီးဆ့ၣ်နီၤဝဲဖဲန့ၣ်လီၤ. တုၤနုၤတစု, တုၤစီၤအလံၤမ့လ့း အဘူးအတံၢ်နီၢ်နီၢ်, လၢစီၤဘိၤဧးစံးကတိၤတ့ၢ်ဝဲလၢအဂ့ၢ်တဂၤ, ဟဲဝဲန့ၣ်ဒီး, စီၤဘိၤဧးကိးအီၤဒီးစံးဘၣ်အီၤ, “ယတံၤသကိးဧၢ, ဟဲဆ့ၣ်နီၤဖဲအံၤတက့ၢ်.” ဒီးဟဲဆ့ၣ်နီၤဝဲဒၣ်န့ၣ်လီၤ.",
			"2": "<sup>2</sup> အန့ၣ်ဝံၤဒီး, စီၤဘိၤဧးကိးန့ၢ်ဝ့ၢ်အခိၣ်အနၢ်ဆံဆဲၣ်ဂၤဒီး ဃ့ကညးအဝဲသ့ၣ်လၢကဆ့ၣ်နီၤစ့ၢ်ကီးဖဲန့ၣ်လီၤ. တုၤအဝဲသ့ၣ်ဆ့ၣ်နီၤလံန့ၣ်ဒီး,",
			"3": "<sup>3</sup> စီၤဘိၤဧးစံးဘၣ်အဘူးအတံၢ်တဂၤန့ၣ်, “ခဲကနံၣ်အံၤ, နီၢ်နၤဧမံလၢအဟဲက့ၤတ့ၢ်လံလၢကီၢ်မိၤဧးန့ၣ်အဲၣ်ဒိးဆါ လီၤကွံာ်ဟီၣ်ခိၣ်တကဝီၤလၢအမ့ၢ်ပဘူးပတံၢ်စီၤအလံၤမ့လ့းအ တၢ်န့ၣ်လီၤ.",
			"4": "<sup>4</sup> ဒီးယဆိကမိၣ်လၢနကြၢးသ့ၣ်ညါတၢ်ဂ့ၢ်အံၤလီၤ. ခဲကနံၣ်အံၤနမ့ၢ်သးလီတၢ်လီၢ်အံၤန့ၣ်ဒီး, ပှ့ၤအီၤလၢပှၤလၢအဆ့ၣ်နီၤဖဲအံၤတဖၣ်အမဲာ်ညါန့ၣ်တက့ၢ်. နမ့ၢ်တသးလီဘၣ်န့ၣ်ဒီးစံးဘၣ်ယၤတက့ၢ်. အဂ့ၢ်ဒ်အံၤ, နမ့ၢ်ပှၤလၢအကြၢးဒိးန့ၢ်ဘၣ်တၢ်အဆိကတၢၢ်တဂၤ, ဒီးယဲယမ့ၢ်ဒၣ်ပှၤခံဂၤတဂၤန့ၣ်လီၤ.” ဒီးပှၤတဂၤန့ၣ်စံး, “ယကပှ့ၤက့ၤအီၤလီၤ.”",
			"5": "<sup>5</sup> အန့ၣ်ဒီးစီၤဘိၤဧးစံး, “မုၢ်တနံၤလၢနပှ့ၤဟီၣ်ခိၣ်တကဝီၤ လၢနီၢ်နၤဧမံအစုပူၤန့ၣ်, နမၤန့ၢ်စ့ၢ်ကီးပှၤမိၤဧးမုၣ်ကမဲနီၢ်ရူၤသး, ဒ်သိးနကဒုးအိၣ်ထီၣ်က့ၤတၢ်န့ၢ်သါလၢပှၤသံတဂၤအဒူၣ်ဖိ ထၢဖိအဂီၢ်န့ၣ်လီၤ.”",
			"6": "<sup>6</sup> ပှၤတဂၤန့ၣ်စံးဆၢဝဲ, “မ့မ့ၢ်ဒ်န့ၣ်ဒီး, ယတပှ့ၤက့ၤအီၤလၢယ ဂီၢ်ဒၣ်ယဲဘၣ်. ယဖိယလံၤဒၣ်ယဲတမ့ၢ်ကန့ၢ်သါဘၣ်အီၤဘၣ်. ဟံးန့ၢ်ယလီၢ်လၢနဂီၢ်ဒၣ်နဲဒီးပှ့ၤက့ၤအီၤတက့ၢ်. ယတပှ့ၤက့ၤအီၤလၢၤဘၣ်.”",
			"7": "<sup>7</sup> ပှၤအံၣ်စရ့လးဖိအလုၢ်အလၢ်လၢအမၤညီနုၢ်ဝဲဖဲအကမၤဂၢၢ်မၤ ကျၢၤတၢ်ဆါတၢ်ပှ့ၤအဂီၢ်မ့ၢ်ဂ့ၤ, တၢ်ခီလဲလိာ်တၢ်စု လီၢ်ခီၣ်ခိၣ်အဂီၢ်မ့ၢ်ဂ့ၤန့ၣ်, မ့ၢ်ပှၤဆါတၢ်တဂၤဘ့ၣ်လီၤအခီၣ် ဖံးတခီဒီးဟ့ၣ်လီၤဝဲဆူပှၤပှ့ၤတၢ်တဂၤအစုပူၤန့ၣ်လီၤ. တၢ်မၤဒ်သိးအံၤန့ၣ်, ဒုးနဲၣ်ဖျါထီၣ်တၢ်ပာ်ဂၢၢ်ပာ်ကျၢၤလံ တၢ်ဂ့ၢ်န့ၣ်လီၤ.",
			"8": "<sup>8</sup> လၢတၢ်အံၤအဃိဖဲပှၤတဂၤန့ၣ်စံးဘၣ်စီၤဘိၤဧး, “ပှ့ၤတၢ်အံၤလၢနဂီၢ်ဒၣ်နဲတက့ၢ်” န့ၣ်ဒီး, အဝဲဘ့ၣ်လီၤကွံာ်ခီၣ်ဖံးတခီန့ၣ်လီၤ.",
			"9": "<sup>9</sup> အန့ၣ်ဝံၤဒီးစီၤဘိၤဧးတဲဘၣ်ပှၤအခိၣ်အနၢ်တဖၣ်ဒီးပှၤအဂၤလၢ အအိၣ်ဖဲန့ၣ်ခဲလၢာ်ဒီးစံးဝဲ, “သုမ့ၢ်ပှၤအုၣ်အသးတဖၣ်လၢမုၢ်တနံၤအံၤလၢယမ့ၢ်တ့ၢ်လံပှၤ ပှ့ၤက့ၤကယဲၢ်တၢ်ဘၣ်ဃးဒီးစီၤအလံၤမ့လ့း, စီၤကံးလယိၣ်ဒီးစီၤမၤဃလိၣ်လၢနီၢ်နၤဧမံအစုပူၤန့ၣ်လီၤ.",
			"10": "<sup>10</sup> ဒီးယမၤန့ၢ်စ့ၢ်ကီးလံပှၤမိၤအးမုၣ်ဖိနီၢ်ရူၤသးလၢအမ့ၢ် စီၤမၤဃလိၣ်အမုၣ်ကမဲတဂၤလၢအကကဲထီၣ်ယမါ, ဒ်သိးယကဒုးအိၣ်ထီၣ်က့ၤ တၢ်န့ၢ်သါလၢပှၤသံတဂၤအဒူၣ်ဖိထၢဖိအဂီၢ်န့ၣ်လီၤ. ဒီးအစၢၤအသွဲၣ်ကအိၣ်ဒံးဝဲဆူညါလၢအပှၤကလုာ်အကျါဒီးလၢ အဝ့ၢ်ဒၣ်ဝဲအပူၤန့ၣ်လီၤ. သုမ့ၢ်ပှၤအုၣ်အသးတဖၣ်လၢမုၢ်တနံၤအံၤန့ၣ်လီၤ.”",
			"11": "<sup>11</sup> တုၤနုၤတစု, ပှၤအခိၣ်အနၢ်တဖၣ်ဒီးပှၤအဂၤလၢအအိၣ်ဖဲ ဝ့ၢ်အပဲတရီခဲလၢာ်န့ၣ်စံးဝဲ, “ပမ့ၢ်ပှၤအုၣ်အသးတဖၣ်လီၤ. မ်ယွၤဒုးကဲထီၣ်ပိာ်မုၣ်လၢအကဟဲနုာ်လၢနဟံၣ်ပူၤတဂၤအံၤဒ် သိးအကလီၤဂာ်ဒီးနီၢ်ရၤဃ့လးဒီးနီၢ်လ့အၤခံဂၤလၢအဆံးစၢ် န့ၢ်ဖိလံၤအါဂၤလၢစီၤယၤကိာ်အဂီၢ်န့ၣ်တက့ၢ်. မ်နကဘီၣ်ထီၣ်ညီထီၣ်လၢအ့ဖရးသးအဒူၣ်အထၢပူၤဒီးနမံၤဟူ ထီၣ်သါလီၤလၢဝ့ၢ်ဘ့ၤသလ့ဃ့ၣ်အပူၤန့ၣ်တက့ၢ်.",
			"12": "<sup>12</sup> မ်နဖိနလံၤလၢယွၤကဟ့ၣ်သါနၤခီဖျိပိာ်မုၣ်အံၤန့ၣ်, ဒုးကဲထီၣ်နဒူၣ်ဖိထၢဖိလီၤဂာ်ဒ်စီၤဖ့ရ့းလၢအမ့ၢ်စီၤယူ ဒၤဒီးနီၢ်တၤမၢ်အဒူၣ်ဖိထၢဖိအသိးန့ၣ်တက့ၢ်.”",
			"13": "<sup>13</sup> မၤသးဒ်န့ၣ်ဒီး, စီၤဘိၤဧးဆီဟံၣ်ဆီဃီဒီးနီၢ်ရူၤသးန့ၣ် လီၤ. ယွၤဆိၣ်ဂ့ၤနီၢ်ရူၤသးဒီးအဝဲဒၣ်ဒၢထီၣ်ဝဲ, ဒီးဆံးစၢ်န့ၢ်ဖိခွါတဂၤလီၤ.",
			"14": "<sup>14</sup> ပှၤပိာ်မုၣ်တဖၣ်စံးဘၣ်နီၢ်နၤဧမံ, “စံးထီၣ်ပတြၢၤယွၤတ က့ၢ်. အဝဲဟ့ၣ်လံနၤလၢနလံၤပိာ်ခွါတဂၤလၢမုၢ်မဆါတနံၤအံၤဒ်သိး အကအံးထွဲကွၢ်ထွဲနၤအဂီၢ်န့ၣ်လီၤ. မ်ဖိသၣ်ပိာ်ခွါအံၤအမံၤဟူ ထီၣ်သါလီၤလၢပှၤအံၣ်စရ့လးဖိတဖၣ်အကျါန့ၣ်တက့ၢ်.",
			"15": "<sup>15</sup> နဒဲၣ်မုၣ်အဲၣ်နၤဒီးမၤတ့ၢ်လံတၢ်လၢနဂီၢ်အါန့ၢ်ဒံးဖိခွါ နွံဂၤန့ၣ်လီၤ. ဒီးခဲအံၤအဝဲဟ့ၣ်လံနၤနလံၤခွါတဂၤလၢ အကဟဲစိာ်န့ၢ်နၤတၢ်အိၣ်မူအသီဒီးဟ့ၣ်နၤတၢ်ဘံၣ်တၢ်ဘၢ နသးပှၢ်အကတီၢ်န့ၣ်လီၤ.”",
			"16": "<sup>16</sup> အန့ၣ်ဒီးနီၢ်နၤဧမံစိာ်ထီၣ်ဖိသၣ်, ဒီးဖိးဟုဃာ်အီၤလၢအသး နါပှၢ်, ဒီးအံးထွဲကွၢ်ထွဲအီၤန့ၣ်လီၤ.",
			"17": "<sup>17</sup> ဒီးပိာ်မုၣ်လၢအခိၣ်အဃၢၤတဖၣ်ယုၢ်န့ၢ်ဖိသၣ်အမံၤလၢစီၤဧိၤဘ့းလီၤ. ဒီးစံးဝဲ, “ဖိခွါတဂၤအိၣ်ဖျဲၣ်ထီၣ်လၢနီၢ်နၤဧမံအဂီၢ်လံ.” ဒီးလၢခံန့ၣ်စီၤဧိၤဘ့းကဲထီၣ်စီၤယံးၡဲအပၢ်, စီၤယံးၡဲကဲထီၣ်စီၤဒၤဝံးအပၢ်လီၤ.",
			"18": "<sup>18</sup> ဒီးအအံၤမ့ၢ်စီၤဖ့ရ့းအစၢၤအသွဲၣ်တဖၣ်လီၤ.",
			"19": "<sup>19</sup> စီၤဖ့ရ့းထီၣ်ဖိစီၤဃ့ၤစရိၣ်, စီၤဃ့ၤစရိၣ်ထီၣ်ဖိစီၤရၣ်, ဒီးစီၤရၣ်ထီၣ်ဖိစီၤဧးမံၤနဒး,",
			"20": "<sup>20</sup> စီၤဧးမံၤနဒးထီၣ်ဖိစီၤနးၡိၣ်, ဒီးစီၤနးၡိၣ်ထီၣ်ဖိစီၤစၤလမိၣ်,",
			"21": "<sup>21</sup> စီၤစၤလမိၣ်ထီၣ်ဖိစီၤဘိၤဧး, ဒီးစီၤဘိၤဧးထီၣ်ဖိစီၤဧိၤဘ့း,",
			"22": "<sup>22</sup> စီၤဧိၤဘ့းထီၣ်ဖိစီၤယံးၡဲ, ဒီးစီၤယံးၡဲထီၣ်ဖိစီၤဒၤဝံးလီၤ."
		}
	}
};
module.exports = book;